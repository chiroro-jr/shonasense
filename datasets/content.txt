PREMIER Soccer League (PSL) iri kudya magaka mambishi zvichitevera mhirizhonga yakaitika kuBabourfields, kuBulawayo nezuro apo vatsigiri veHighlanders vakapinda munhandare ndokutanga kukanda matombo vachirwisana nemapurisa vachinyunyuta kuti chikwata chavo change chanyimwa pena.
Mutambo weCastle Premier Soccer League uyu waive pakati peDynamos FC neHighlanders wakazomiswa nekuda kwemhirizhonga yakatangiswa nevatsigiri veHighlanders watambwa maminitsi 37 apo DeMbare yaitungamira 2-0.
Mhirizhonga iyi yakaona vamwe vatsigiri venhabvu vachikuvara zvakaipisisa.
Muchinyorwa, sachigaro wePSL – Farai Jere – anoti PSL inoshora nyaya dzemhizhonga dzinoitika munhabvu uye vari kuongorora chiitiko chekuBulawayo.
“Premier Soccer League inoshora zvikuru nyaya yemhirizhonga yakaitika pamutambo weDynamos neHighlanders kuBabourfields Stadium nemusi weSvondo, 10 Gunyana 2023.
“Takamirira kunyorerwa kunzwa kuti zvakafamba sei naMatch Commissioner pamwe chete nemuridzi wepembe wemutambo uyu tisati tatanga kutora matanho ekuranga. Tinoda kuzivisa kuti mhirizhonga nehunhubu hazvina nzvimbo munhabvu yedu uye tinotarisira kuti vanotyora mutemo vagorangwa,” anodaro Jere.
Anoti nhabvu hainei nezvematongerwo enyika asi iripo pakubatanidza vanhu vanobva munharaunda dzakasiyana.
“PSL isangano risinei nezvematongerwo enyika, asi kuti kusimudzira nhabvu nekubatanidza nharaunda dzakasiyana. Tinoshora nhubu dzinoda kushandisa kuungana munhabvu kuita zvisirizvo zvehumbimbindoga nekupatsanura vanhu.
“Tinokurudzira zvikwata kuti zvidzidzise vatsigiri vazvo mitemo yenhabvu.
“Tinotora mukana uyu kukumbira ruregerero kuSports and Recreation Commission yakamirira Hurumende yeZimbabwe, ZIFA, vakotsveri, vatsigiri nevamwe vane chekuita nenhabvu,” anodaro Jere.
Zvakadaro, Highlanders inoti yakashushikana nemhirizhonga yakaitika pamutambo uyu.
“SeHighlanders Football Club, takashushikana zvikuru nemhirizhonga yakakonzera kuti mutambo wedu neDynamos kuBabourfields ugosiirwa panzira.
“Chikwata chedu chinoshora zvikuru mhirizhonga iyi iyo inosvibisa nhabvu yemuno,” inodaro Highlanders.
MUSUNGWA wekurova mugadhijeri mudare redzimhosva pamberi pemutongi ndokuzobuda achitiza uye kuedza kusvetuka nepamusoro peruzhowa (fenzi) yakakomberedza matare kuKezi, kuMatobo, kudunhu reMatabeleland South, akaigochera pautsi sezvo akabatwa ndokutongerwa kugara mujeri kwemwedzi 11 izere.
Banele Ncube (19) akamiswa pamberi pemutongi wedare reKezi, VaBusani Sibanda, achitarisana nemhosva mbiri dzekurova uye kutiza muhusungwa zviri pamutemo.
Anobvuma mhosva dzose dziri mbiri.
Pamhosva yekutanga yekurova, akatongerwa kugara mujeri kwemwedzi mitatu isati yawedzerwa memimwe mwedzi mitanhatu iyo yakambomiswa pamhosva yaakambopara.
Nekuda kwekutiza kubva muhusungwa zviri pamutemo, akapihwa chirango chekugara mujeri kwemwedzi mitatu.
Mwedzi mumwe chete wechirango ichi wakambosendekwa kwemakore mashanu nechitsidzo chekuti haafanire kupara imwe mhosva yerudzi urwu.
Ncube achagara mujeri kwemwedzi gumi nemumwe izere.
Mukutura mutongo uyu, VaSibanda vakazeya nyaya yekuti mhosva yaNcube yakakura nekudaro panodawo chirango chakasimba.
Vanoti mutongo wekuti Ncube agare mujeri wakakodzera.
Dare rinotiwo Ncube akarizvidza apo akakava uye kurova nechibhakera mugadhijeri pamberi pemutongi saka anofanirwa kurangwa zvakaomarara kuitira kuti adzidze kugadzirisa hunhu hwake.
VaSibanda vanoti Ncube ari kuramba achipara mhosva dzakasiyana zvinoratidza kuti haadi kukura zvinoenderana nezera rake rekuberekwa.
Dare rinoti nemusi wa6 Gunyana gore rino, Praymore Mhlanga akakwira motokari yerudzi rweHonda Fit yaityairwa naNcube kubva kuBango Business Centre, kuKezi, kuenda kuMaphisa ndokumuudza kuti aive neUS$100.
Pavakasvika kuMaphisa, Ncube akakumbira mari yake apo Mhlanga akamuudza kuti anoda kumbotsvaga chenji uye izvi hazvina kufadza Ncube uyo akabva amubata ndokumuburitsa mumota asati amurova chibhakera nekumukava.
Mhlanga akamhan’ara nyaya iyi kumapurisa zvikaita kuti Ncube asungwe.
Pamhosva iyoyo ndipo paakatongerwa kugara mujeri kwemwedzi 12 apo mwedzi mitanhatu yakambomiswa paine chitsidzo chekuti haapare imwe mhosva yakadai mukati memakore mashanu.
Mwedzi mitanhatu yaive yasara yakasendekwa parutivi nechitsidzo chekuti anonofondoka pasina muripo kwemaawa 210 achiita mabasa emunharaunda.
Ncude haana kutevedzera chirango chedare ichi chekushanda munharaunda izvo zvakaita asungwe.


SANGANO reApostolic Christian Council of Zimbabwe (ACCZ) iro rinomirira machechi echipositori riri kuongorora nyaya yabishop wekuChimaninani uyo ari kupomerwa mhosva yekuvharira mwanakomana wake akaremara mumba kwemakore maviri achimunyima chikafu uye kumushandisa kuburikidza nemishonga yekuromba kuti awane masimba muchinamato chake.
ACCZ inoti ichatora matanho akasimba kunaNamatai Nemaramba, uyo asiri kuzivikanwa kwaari zvichitevera kubuda pachena kwenyaya iyi.
Murume uyu ndibishop wechechi yeZion Sabbath Christian Church.
Vanamati vemuchechi iyi vanoti Nemaramba anofanirwa kusiya chigaro chehubishop nekuda kwenyaya yaari kupomerwa yekushereketera mwanakomana wake, Joseph Nemaramba (21), uye kumukiira mumba kwemakore maviri.
Muhurukuro, munyori weACCZ, VaPedius Sikisa, vanoti vachiri kupedzisa kuongorora nyaya iyi.
Joseph akawanikwa ari panguva yakaoma atova nekwashi nemaronda mumuviri sezvo aigara akakiirwa mumba nababa vake.
Haachakwanisi kufamba kana kutaura, sekutaura kwaMambo Saurombe vemunzvimbo iyi.
VaSikisa vanoti vachaita nhaurwa nevose vane ruzivo maringe nenyaya iyi nemusi wa30 Gunyana.
“Nyaya iyi tichiri kuinzvera, tichasangana nevane ruzivo nezvayo nemusi wa30 Gunyana vanosanganisira masabhuku, mhuri yacho nevanhu vemunharaunda,” vanodaro.
Vanoti vakatombosangana naNemaramba nemadzishe maviri vakaita hurukuro nezvenyaya iyi.
Mambo Saurombe vanoti Nemaramba ari kutotsvagwa uye pane fungidziro yekuti akatizira kuBirchenough Bridge.
“Tinofungira kuti akatizira kuBirchenough Bridge nekuti takaenda kumba kwake nemusi weSvondo kuti tiuchenure akanzi haapo. Takaedza kumutsvaka kuti tiite chivanhu ichi kuti mwana apone asi takamushaya zvachose,” vanodaro.
Mambo Saurombe vanoti vane fungidziro yekuti pakati pehama dzaNemaramba pane mumwe waari kugara achitaura naye achimunyevera kuti atize asasungwe.
“Takanzwa kuti mumhuri mavo mune mumwe munhu ari kumupa mashoko kuti atize asi tinoziva kuti achabatwa zvake,” vanodaro.
Nemaramba aifanira kumiswa pamberi pedare raMambo Saurombe nemusi weSvondo wadarika as nhume yakasvika kumba kwake ikamushaya.
Paakamiswa mudare kekutanga, anonzi akabvuma kuti akakanganisira mwana wake nekumuvharira achigara pake oga.
Anonzi aivharira mwanakomana wake mumba semhiko yemishonga yekuti awane masimba pachinamato chake uye kuti kuchechi kwake kuuye gurumwandira revanhu.
Nemaramba anonziwo akaburitsa pachena mishonga nezvimwe zvinhu zvaanoshandisa muhurombwa hwake ndokuzvipa kudare iri.


VANHU 12 vasungwa nemhosva dzine chekuita nemhirizhonga yakaitika kunhandare yeBabourfields, kuBulawayo, nemusi weSvondo wadarika apo vatsigiri veHighlanders vakapinda munhandare vachinyunyuta kuti chikwata chavo chainge chanyimwa pena apo chaitamba neDynamos.
Mutauriri wemapurisa munyika – Assistant Commissioner Paul Nyathi – vanoti pavanhu 12 vasungwa ava, vamwe vari kupomerwa mhosva yekufamba nezvombo zvinokuvadza zvinosanganisira pfuti.
“Zimbabwe Republic Police inozivisa veruzhinji kuti tsvakurudzo iri kuitwa yekutsvaga wose ane chekuita nemhirizhonga iyi,” vanodaro Ass-Comm Nyathi.
Vatsigiri veBosso vakatangisa mhirizhonga iyo yakazokonzera kuti mutambo uyu umiswe wangotambwa maminitsi 38 apo Dynamos yaitungamira 2-0.


MURIMI wechidiki kwaSabhuku Tagwireyi Gandiwa, kudunhu raMambo Nemangwe, kuGokwe South, ari kukurudzira vamwe varimi kuti vatore matanho ose akakodzera kuti vasarasikirwe nezvipfuyo zvavo, kusanganisira kuzvidzivira kubva kuzvirwere nekuzvipa chikafu chekututsira pamusoro.
Kurudziro iyi yakapihwa naHopewell Mpofu (27) uyo anoita basa rekupfuya mombe nezvimwe zvipfuyo ari pamusha pevabereki vake paZinyuke, kwaNemangwe.
“Kupfuya mombe ibasa rakazvikwanira rinoda kuzvipira nguva dzose sezvakangoita sekuchengeta vana. Kuno kuGokwe, huswa hushoma saka tinoita kudya kwemombe kwekunotsvaga zvakaita sekutenga makireshi, kuchengeta mashanga atinoisa sauti nekumwaya mvura kuti mombe idzi dzikwanise kuadya,” anodaro Mpofu.
Anoita basa rekupfuya mombe iri achibatsirana nemunin’ina wake, Ullet Mpofu (20), uye chirongwa ichi vakachitanga makore maviri akadarika vachingova nemombe nhatu chete.
“Mombe dzangu ndakatanga dziri nhatu, izvozvi dzasvika nhanhatu dzinosanganisira nzombe ina nehadzi mbiri. Sevechidiki, tiri kutevedzera kurudziro yemukuru wenyika yekushandisa mawoko pane kunotsvaga mabasa,” anodaro Mpofu.
Anoti vanoendawo kunzvimbo dzakasiyana vachinocheka huswa hwavanosanganisa nemashanga nemunyu vopa mombe dzavo.
“Ndinotarisira kuti mumakore maviri ari kutevera, mombe dzangu dzivirike kusvika gumi kana gumi neshanu, zvikadai ndine hurongwa hwekutenga matsiru maviri kana matatu emhando dzakasiyana kuitira kusimudzira danga rangu,” anodaro Mpofu.
Anoti vanogara vachishevedza nyanzvi dzechikamu cheDepartment of Veterinary Services (DVS) kuzobaya majekiseni mombe dzavo nekuvapa ruzivo mune zvakasiyana.
“Mombe dzangu dzinobaiwa majekiseni mwedzi mitatu yoga-yoga uyewo nekudzipa mishonga yekudhoza. Tinomwaya dhibhi svondo roga-roga, uye panyaya yemvura tinodzipa pano pamusha kana kunodzinwisa kurwizi Chomumvuri.”
Mpofu anoti vane hurongwa hwekupindawo mukupfuya mbudzi nehwai senzira yekusimudzira mabasa avo.
“Ndine hurongwa hwekuti ndizoroora ndava nemombe dzinodarika makumi matatu uye ndazvivakirawo musha wangu nekuti pano ndepevabereki. Ndinopfuyawo huku dzechivanhu dzandinoda kuti dziwande nekufamba kwenguva,” anodaro
Mpofu anokurudzira vechidiki kuzviriritira pane kungomirira kubatsirwa nevabereki mukurarama kwavo.
Hurumende ine zvirongwa zvakananga kusimudzira vechidiki kuti vakwanise kuzvishandira uye kuzviwanisa mabasa pasi pechirongwa chayo cheVision 2030.


VARUME vaviri vanove mukoma nemunin’ina vakapfumbirwa ndokufa vachichera goridhe mumugodhi wePeak Mine, uri kuMberengwa.
Mutauriri wemapurisa kuMidlands, Inspector Emmanuel Mahoko, vanoti izvi zvakaitika nemusi wa5 Gunyana nenguva dza1 mambakwedza.
Thamsanga Zondo (30) nemunin’ina wake, Dumisani Zondo (23), vose vanobva mubhuku raMadumezwe, kudunhu raMambo Mapiravana, kuMberengwa, ndivo vakafira mumugodhi uyu.
Vaviri ava vanonzi vaishanda pamugodhi uyu pamwe chete naCornelius Hove (23) apo Thamsanga anonzi akadzikiswa mumugodhi wakadzika mamita makumi mana.
Ari pasi ipapo, anonzi akatanga kushevedzera kuti aburitswe asi akashaya rubatsiro.
“Panguva iyi, Cornelius Hove akadzikiswawo pasi pemugodhi uyu kuti anoona kuti zvaimbofamba sei asi asati asvika pasi, akatadza kufema ndokushevedzera kuti aburitswe achibva abatsirwa. Nekufamba kwenguva husiku hwakare, Dumisani Zondo akazozvipira kudzikiswa mumugodhi uyu kuti anonunura mukoma wake achibva azotadza kudzoka kunze zvakare,” vanodaro Insp Mahoko.
Hove akazozivisa vamwe vashandi ndokuronga chikwata chakazokwanisa kuburitsa mitumbi miviri iyi.
“Nyaya iyi yakazomhan’arwa kumapurisa uyewo iri kufambira mberi nekuferefetwa. Tinokurudzira kune vanhu vose vanoda kuita zvezvicherwa kuti vaende kubazi rinoona nezvezvicherwa vanopihwa matsamba ekushanda uyewo vodzidziswa zvinodiwa munyaya dzemichina inoda kushandiswa,” vanodaro Insp Mahoko.


MHURI nhatu dzekwaSabhuku Chigwande, kwaMambo Nyamaropa, kuMadziwa, kudunhu reMashonaland Central dzakasara dzisina pekugara zvichitevera kuparadzwa kwakaitwa dzimba nemimwe midziyo inosanganisira motokari, zvose zvinokosha US$10 000 nemoto wesango.
Izvi zvakaitika nemusi wa27 Nyamavhuvhu pamisha inosanganisira waFungai Chitatura (31), waPauline Mandaza (35) newaTitus Chawira (35).
Mutauriri wemapurisa kudunhu reMashonaland Central, Sergeant Major Samuel Chikasha, vanoti moto uyu waiva nesimba guru nekuda kwemhepo yaivako.
“Vanhu ava vakangoerekana vaona dzimba dzabatira moto dzemhuri nhatu idzi uyo waipeperetswa nemhepo huru yaivako musi uyu zvikaita kuti vatadze kuudzimura. Pamusha paFungai Chitatura, imba yaiva yakapfirirwa nehuswa yakatsva ikaparara zvose nembatya nemidziyo inosanganisira wadhiropu, mubhedha, terevhizheni, magumbeze gumi, marata makumi maviri, masaga matanhatu enzungu neUS$200,” vanodaro Sgt Maj Chikasha.
Vanoti motokari yerudzi rweElgrand ine nhamba dzinoti ACS7573 yaMandaza yakapiswa zvekuparara nemoto uyu uyo wakaparadzawo imba yekurara yehuswa yaChawira nemimwe midziyo.
“Tsaona iyi yakazomhan’arwa kumapurisa ekuMadziva ndokutanga kuferefeta pachitsvagwa vanhu vakakonzera moto uyu,” vanodaro Sgt Maj Chikasha.
“Zvinhu zvose zvakaparadzwa zvinokosha US$10 270. Tinokurudzira veruzhinji kuti vagare vakagadzira hwaro hwekudzivirira moto (fire guard) vakakomberedza misha yavo uyewo pove nemaFire Committee mumasabhuku ose kusvika kuwadhi sezvo izvi zvichibatsira mukudzivirirwa kwemoto wesangano,” vanodaro.


HARAHWA inogara mumusha weWaterfalls, muguta reHarare, inoti iri kuoneswa pfumvu nemwanakomana anove mubvandiripo uyo anosvika pakuidzipa achirwa shanje dzaamai vake.
Zvisineyi Chivhiya aendesa Albert Chivhiya kudare reHarare Civil Court achiti anomutuka nekumurwisa.
“Kutaura kuno handisi kuwirirana nemudzimai wangu zvekutoti tave nemwedzi mitatu tisiri pamwe. Nerimwe zuva, ndakatadza kuwirirana naamai vake akandirova nesimbi ndikazonoponera kuchipatara. Akandizvuzvurudza akandibata pahuro ndokuzondidzvanya ndikapotsa ndafa,” anodaro Zvisineyi.
Anoenderera mberi achiti: “Ndikatadza kuwirirana nemudzimai wangu iye anopindira, ndikati amai vacho vambotsiurawo mwana vanoti siyayi akadaro. Saka hatichawirirana mumba pamusaka pemukomana uyu.
“Ingaita wanano rudzii inotongwa nemwana? Kutaura kuno ave kundirambidza zvakare kusvika kumusha wangu wandakavaka uri kuShurugwi achiti hapasi penyu asi ndepaamai vake nekuti ndivo vakatsvaga nzvimbo yacho yokugara mushure mekunge vadzingwa naamai vangu.”
Achipawo divi rake, Albert anoti Zvisineyi haafanirwe kugara kuShurugwi nekuti musha uyu ndewaamai vake kunyangwe zvazvo ari iye akavaka.
“Apo taigara kumusha, amai vakatadza kuwirirana naambuya – amai vababa – ndokudzingwa mumusha tikazobatsirwa nasabhuku kuwana imwe nzvimbo ndokubva amai vavaka imba yemapango. Baba vakazouyawo vakaipwanya ndokuvaka dzezvidzinha saka ndinoti hapasi pavo, asi ndepaamai,” anodaro Albert
Mutongi Sharon Mashavira vabvunzurudza Albert kuti sei achipindira munyaya dzevabereki.
“Saka iwewe uri kupinda papi munyaya dzevabereki? Hazvina chimiro chakanaka zvauri kuita izvi, usapindire nyaya dzevabereki unofanira kukudza vabereki vako uchivabatanidza kwete kuvaparadzanisa uchitora divi raamai sezvauri kuita izvi. Saka uri kufara here nezviri kuitika izvi?” vanodaro.
Albert apihwa yambiro yekuti anosungwa kana akaramba achiita hunhu hwakaipa kudaro.
Mutongi Sharon Mashavira vapa Zvisineyi gwaro redziviriro ndokuudza Albert kuti asasvike kumusha Shurugwi uye abve pamba pevabereki kuWaterfalls, otange upenyu hwake sezvo ava nemudzimai.


MUNYAYA yekumbunyikidzwa inokatyamadza, bishopu weimwe chechi iri kuChimanimani akaviga mwanakomana wake akaremara muimba yakakiiwa kwemakore maviri, achimunyimawo zvinhu zvinokosha zvakaita sechikafu, mvura nembatya uye kumushaisa mukana wekurapwa.
Joseph Nemaramba (21) akawanikwa ari panguva yakaoma – asina kudya, akakonona netsvina uye aine maronda muviri wese – ari muimba yaaive akavharirwa nababa vake, Namatai Nemaramba.
Namatai ndibhishopu wechechi yeZion Sabbath Christian Church.
Joseph paakanunurwa neveruzhinji vachitungamirirwa naMambo Saurombe, akange asisagone kutaura kana kufamba.
Mitezo yake yakakombama uye airatidza kuti ava nemakore achiziya nenzara.
Muhurukuro, tete vaJoseph, Mai Susan Mukocheya Nemaramba vanoti vakapedzisira kuonana nemuzukuru wavo makore apfuura.
Vanoti vemhuri yavo vaifunga kuti Josefa akafa uye akavigwa muchivande.
Tete ava vanoti Joseph akanga ari kuita Form 2 apo akabva angonyangarika zvekusaonekwa neveruzhinji.
“Aienda kuchikoro nemwanakomana wangu makore adarika ndokuzoremara zvinokatyamadza. Kubva ipapo zvichienda mberi, akachengetwa ari mumba. Akabva amira kutaura. Akanga asingabvumirwi kuva nevashanyi kana vanomutandadza pachivanze.
“Kwemakore akawanda, ndaibvunza muzukuru wangu nezveJoseph. Ndakaudzwa kuti Joseph akanga ava kugara kuHarare, asi ndakazofungawo kuti zvimwe akafa akavigwa muchivande.
“Ini chaiye ndini ndakanyevera Mambo Saurombe nezvenyaya iyi nekuti mumwe wevanasikana vaNamatai akandipomera kuti ndinoroya mukoma wake,” vanodaro Mai Mukocheya Nemaramba.
Paakanunurwa kubva muhunhapwa hwababa vake, Joseph akaendeswa kuchipatara cheBiriiri Mission Hospital asati aendeswa kuMutambara Mission Hospital uko ari kubatsirwa nemitambo yekusimbisa muviri uye kupangwa mazano.
Chimiro chaJoseph chakavandudzika kubvira apa uye pari zvino ari kutaura navanachiremba nekudzidzira kufamba.
“Ndichiri kurwadziwa muchipfuva, asi iye zvino ndava kunzwa zviri nani. Ndava kudzidzira kufamba ndiri muwadhi yePhysiotherapy,” anodaro achinyemwerera.
Muhurukuro, Mambo Saurombe – VaRaymond Saurombe – vanoti vakanunura Joseph mushure mekunyeverwa vari panhepfenyuro yeChimanimani FM.
Mushure mechirongwa cheparedhiyo ichi, vakabatana nevamwe vagari vemusha ndokuenda kumhuri yekwaNemaramba, iyo iri mudunhu raMambo Mutambara, ndokukumbira kuona Joseph.
“Patakaedza kuvhura musuwo wekamuri rakanga rakakiirwa Joseph, takanzwa kuchema kwake nokuridza mhere. Izvi zvakaitika mushure mekunge baba vake nevanin’ina vake varamba zvakasimba kuti Joseph aive akavharirwa mune imwe imba.
“Takavatyisidzira kuti tichapaza gonhi ndipo pavakanokiinura. Takashamiswa nemamiriro ezvinhu aityisa aaigara ari. Joseph akanga asina zvokudya zvakakwana uye aine tsvina. Aive nemaronda nemavanga muviri wese,” vanodaro Mambo Saurombe.
Namatai akazoshevedzwa kudare raMambo Saurombe uko akanoreurura kuti akachengeta mwana wake senhapwa kwemakore maviri.
Anonzi akabvuma zvekare kuti ndiye akakonzeresa hurwere hwemwana wake.
Namatai anonzi akaudza dare kuti aifunga kuti kuramba akamupfigirwa uye kumurambidza kubuda kunze zvaizowedzera simba rake rekunamata uye kukwezva vanhu vakawanda kuchechi.
Akazopa zvinhu zvake zvekuchechi kudare iri izvo zvaisanganisira mabhande eshinda uye anonzi akataura kuti aizvishandisa kuita mhiko dzakaremadza nekurwarisa Josefa.
Asi Namatai akazoshandura mashoko ake ave kuti akareurura nekumanikidzwa.
Mambo Saurombe vanoti chiitiko ichi chakashata chinofanirwa kushorwa nemapoka ose munharaunda.
“Hapana mwana anofanirwa kushungurudzwa nenzira yakadai, zvikuru sei nevabereki vake, kunyanya anozviti munhu waMwari.
‘‘Akabvuma mhosva dzake uye nemusi weSvondo tiri kubatana nemagodobori kuti vaende kumusha kwake kunotora mimwe midziyo yake yebasa rehurombwa iri,” vanodaro Mambo Saurombe.
Sabhuku Stephany Nemaramba vanova mukoma waNamatai, vanoti vaifunga kuti Joseph akafa kana kuti aigara nevanin’ina vake muHarare.
Vanoti semhuri havasati vanzwisisa mabatiro aiita Namatai mwana wake.
“Kwemakore akawanda, patakabvunza vamwe vafundisi vechechi kuti sei vasiri kuita minamato yaJoseph, vaiti vakanga vasingazive nezvenyaya iyi. Izvi zvakadaro kunyangwe paine minamato isingaperi pamba apa.
‘‘Imba yakavharirwa Joseph yaigara yakakiiwa,” vanodaro Sabhuku Nemaramba.
Vechechi yeZSCC vakaratidzawo kushamiswa nemwoyo wakaoma sedombo wabhishopu wavo uye vakapa rutsigiro pamwe neminyengetero yekuti Joseph apore.
Mumwe mufundisi, VaEdwin Mukuche, vanoti zvinoshamisa kuti mutungamiri wavo akavharira Joseph mumba kwemakore maviri.
“Joseph ari kupora uye angadai akaita zviri nani kudai akawana rubatsiro rwekurapwa nekukasika. Zvinorwadza kuziva kuti munhu watairemekedza uye kutora sababa vedu vemweya anoshungurudza mwana wake zvakadai.
“Haakodzeri kuve mutungamiri uye anofanira kusiya chigaro chabhishopu. Zviri pachena kuti aishandisa mwanakomana wake kuita mhiko dzekuti vanhu vakawanda vauye kuchechi. Tinonzwa setakabirirwa uye tarasiswa,” vanodaro VaMukuche.
Nyaya iyi yakamhan’arwa kumapurisa ayo akazoendesa Joseph kuchipatara cheMutambara Mission Hospital.
Zvisinei, Namatai haasati asungwa.
Mutauriri wemapurisa kudunhu reManicaland, Inspector Norbert Muzondo, vanoti nyaya iyi haisati yasvitswa kumahofisi avo.
Kutongwa kwenyaya iyi kuchaenderera mberi munguva pfupi iri kutevera mudare raMambo Saurombe.


VAGARI vemubhuku raZimbiru, kwaMurape kwaMambo Chinhamora, kuDomboshava, nhasi vanonzi vafumoona mashura apo makuva matanhatu akavigwa vana afukunurwa.
Makuva aya ari padyo nepachikoro cheZimbiru Secondary apo makore mashoma akadarika pakambowanikwa bhokisi rinovigirwa vana risina chitunha asi mukati maro muine mishonga.
Mutauriri wemapurisa kudunhu reMashonaland East, Inspector Simon Chazovachiyi, vanoti nyaya iyi haisati yasvika kumahofisi avo.
“Nyaya iyi haisati yasvika kwatiri, regai tigotsvaga chaizvo zviripo zvizere,” vanodaro Insp Chazovachiyi.
Makuva awanikwa akafukunurwa aya, mbatya dzose dzakavigiswa mitumbi yevana ava dzawanikwa dziri kunze, kusanganisawo nemabhokisi acho.
Mai Juliet Chidyandunge (46) vemumusha uyu vanotsinhira nyaya iyi panhare.
“Ichokwadi, nyaya iyi yaitika nhasi, makuva evana 6 afuma akafukunurwa mangwanani. Hatichaziva kuti mitumbi irimo here kana kuti hamuna, zviri kutyisa,” vanodaro Mai Chidyandunge.
Mai Murambakukora vemumusha mumwe chete uyu vatsinhirawo vachiti: “Kuno kwaipa, makuva afukunurwa mitumbi yevana inogona kunge yabiwa sezvo mbatya nemabhokisi zviri panze.”
Sadunhu Murape vaedza kuridzirwa nhare kuti vataurewo nekuda kwenyaya iyi asi havana kudavira.
Zvizhinji zviri kutevera.
MUDZIMAI anogara kuSunningdale, muguta reHarare – asi kumusha achibva kwaChivi, kuMasvingo – anoti aoneswa nhamo nenyoka inouya ichimumonera, kumunanzva nekupinda mudumbu make umo inogara ichimudya.
Pane dzimwe nguva, mudzimai uyu anoti anoshanyirwa neshiri dzinomumhara mumusoro dziine nyanga.
Mai Bethel Gwandomba (33) vanoti dambudziko iri rakatanga vachigara nemurume uyo vakazorambana naye kuBulawayo.
“Ndatambura nekuda kwenyoka inouya ichindimonera ndakarara ichiedza kutora mweya wangu nekuti painosvika ndinobva ndatanga kutadza kufema zvakanaka. Ndinonzwa ichipinda mutsoka dzangu pandinotanga kunzwa kutonhorwa kwakanyanya, ndotoinzwa kuti yapinda mudumbu ndozoguma hura hwangu hwava kucheka ichindiruma,” vanodaro Mai Gwandomba.
Vanoti mudumbu mavo munobva matanga kufamba-famba sevakazvitakura uyewo muchirwadza.
“Dambudziko iri rakatanga mugore ra2017 ndichigara nemurume wangu kuBulawayo. Ndakaroorwa pachipari semudzimai wechitatu kumurume uyu. Tichigara tose kudaro, akazotangawo kudanana nemumwe mudzimai wechina seshamwarikadzi yake uyo aindishandisira mishonga yekuti ndibve pamurume, tikatombotukana akanditi ndaizozviona.”
Mai Gwandomba vanoti mushure mekutanga kurwara vachiteverwa nenyoka, vakazotangawo kutevera zvisingagumi kusvika nanhasi.
“Ndakazobva pamurume uyu ndava kurwara nekuda kwekuteverwa nenyoka. Nyoka iyi ndeyepink iri refu, inouya zuva roga-roga kubva mugore ra2017 yondimonera makumbo nemuviri wose ichitamba neni.
“Panguva iyi ndinoshaya simba rekutiza kana kuchema chaiko. Dambudziko iri rakatokonzera kuti ndibude basa nekuti nekubasa kwacho yakanga yava kunditevera ichindisunga makumbo. Painopinda mumba handione kwayabva nako uyewo pakuenda inongonyangarika,” vanodaro.
Vanoti dzimwe nguva nyoka iyi inouya ichiita seshiri, yomera nyanga iine maziziso.
“Nyaya yangu inoita sebhaisikopo chairo, pane dzimwe nguva kana nyoka iyi yasvika, ndinonzwa kumeso kwangu nemumusoro ndava nemaziso akawanda zvekuti ndinoona zvose zvinhu zvakandikomberedza kusanganisa nezviri kugotsi kwangu.”
Mudzimai uyu anoti akambokumbira ruregerero kushamwarikadzi yeaive murume wake uye yakamupindura kuti yaiva yamuregerera kuti achipora.
“Dambudziko iri nderangu ndoga, baba vakafa ndasara naamai chete. Vakauya amai nekuda kwehurwere hwangu kuti vazondipepa vakasvikorwara zvakare. Variko kumba kwehanzvadzi yangu kuWaterfalls muno muHarare,” vanodaro Mai Gwandomba.
Vanoti pavakarambana nemurume, vana vavo vatatu vakaenda kunochengetwa nemukoma wavo kuChiredzi.
“Nyoka iyi inouya mazuva ose masikati nehusiku ichiita zvainoda neni. Handichakwanisa kurara, ndava kungogara ndakasvinura.
“Kwandinofamba maporofita nen’anga vanoti zvikwambo kana kuti zvidhoma uye vamwewo vanoti ingozi. Mari yekufamba ndichirapwa handisisina, ndapedza kutengesa midziyo yangu uye nyoka iyi inoonekwa neni chete.”
Mai Gwandomba vanoti vakaberekwa vari vana (4) mumba mavo – vakomana vaviri nevasikana vaviri – uye ndivo chete vane dambudziko iri.
“Kufamba chaiko ndinotya nekuti ndinongoerekana ndaiona yondisunga makumbo ndomira panzvimbo. Dzimwe nguva inondipindira mumagumbeze pamubhedha, vanhu vanondiona vanobva vashamiswa sezvo vasingaone nyoka iyi kana shiri dzandinoti dzinondimhara,” vanodaro.
Mudzimai uyu anoti murume waaimbodanana naye akatiza nyoka iyi.
“Murume aindibhadharira rendi nekunditengera kudya nezvimwe akatiza nekutya nyoka iyi, aingonzwa ndava kuchema iye asina chaaiona. Mamwe mazuva nyoka iyi inosvikondirova kumeso nemuswe wayo ndichizvimba, dzimwe nguva ndinonzwa mhepo inondifuridza muviri wose ndichishaya kwainobva,” vanodaro.
Mudzimai uyu anotiwo anonzwa achisandudzirwa nekumashure nemunhu waasingaone zvekutopotsa apunzikira pasi.
Pamusoro pezvo, anopindwa nemwenje wakanyanya mumaziso ake achipindurwa zvakare zvekutadza kuona.
“Dambudziko iri richitanga, ndakatanga kunzwa kupiswa zvakanyanya ndikatokumura mbatya nekudirwa mvura nevanhu ndava kuda kufenda. Izvozvi nyoka iyi, iyo yakareba chipo chemamita maviri, inopinda mudumbu mangu nekumakumbo ndotanga kurwadziwa nemudumbu ndava kunzwa sendine maronda.”
Votaura nezvenyaya ino, Mbuya Sarudzai Jaravaza (52) vemuHarare, avo vanove nyanzvi yechivanhu, vanoti dambudziko remudzimai uyu rinogadzirisika.
“Idambudziko rinogadziriswa zvinhu zvichipera, anoda kufambwa naye kune vanogona,” vanodaro Mbuya Jaravaza.
Mashoko avo anotsinhirwa naApostle Oswell Sandey (48) vemuHarare zvakare vachiti Mai
Gwandomba pane vanhu vakavashereketera.
“Zvinhu zvakaiswa nevanhu,” vanodaro Apostle Sandey.
Kune vanoda kuvabatsira vanovabata panhare dzinoti 0771 310 719.


MURUME wekuMarondera anove saimba ari muchipatara cheParirenyatwa Group of Hospitals umo ari kurapwa mushure mekudamburwa nhengo yababa neshamwarikadzi yake apo vatadza kuwirirana.
Thomas Tasarirenhamo (43) anonzi akachekwa nhengo iyi neshamwarikadzi yake, Mercy Nhira (24), wekuMarondera kwakare.
Mutauriri wemapurisa kudunhu reMashonaland East, Inspector Simon Chazovachiyi, vanoti nemusi wa6 Gunyana, Tasarirenhamo akashevedza Nhira kuti vaende vose kumba kwake kunosasana.
“Vaviri ava vakaenda kumba kwaTasarirenhamo,” vanodaro Insp Chazovachiyi.
Vanoti nemusi wa7 Gunyana nenguva dza3 mambakwedza, Tasarirenhamo akazomuka ndokutanga kutaura panhare neimwewo shamwarikadzi.
“Nhira akagumbuka nekuda kwezvakaitwa naTasarirenhamo kunyangwe asina kuda kuzvitaridza. Mukadzi uyu akazotora girazi rekuonesa kumeso iro raiva rakapwanyika riri patebhuru padyo nemubhedha wavaiva varere ndokuriviga mumagumbeze. Akazocheka nhengo zvekuibvisa ipapo,” vanodaro Insp Chazovachiyi.
Vanoti Tasarirenhamo akazonhonga nhengo yake ndokupfeka mbatya achibva aiisa muhomwe, ndokutorana naNhira voenda kunomhan’ara kumapurisa eMarondera Rural.
“Nhira akabva asungwa nekuda kwenyaya iyi, Tasarirenhamo ndokuendeswa kuchipatara cheMarondera General uko akasvikodarikidzwa kuParirenyatwa Group of Hospitals. Mudzimai uyu akamiswa mudare redzimhosva uye akachengetedzwa nyaya yake ichifambira mberi nekuferefetwa,” vanodaro.
Insp Chazovachiyi vanoyambira vanhu vakaroora kuti vasiyane nekuita gumbo mumba gumbo kunze.
“Tinoyambira kuti varume vakaroora kana madzimai akaroorwa vasiyane netsika yegumbo mumba gumbo kunze uyewo kuruzhinji ngatigadzirisei kunetsana kwedu mune zvakanaka kwete kurwisana nekukuvadzana,” vanodaro Insp Chazovachiyi.


MUDZIMAI wemuHarare anoti ari kugara akabatira hana yake mumaoko sezvo aimbove murume wake achiti anoda kumuuraya zvose nevana zvichitevera kurambana kwavakaita.
Privelage Muchemwa aendesa Clifford Nyanda kudare reHarare Civil Court achiti ari kumushungurudza zvakanyanya nekudaro anoda gwaro redziviriro.
“Murume uyu aingogara achiti vana havasi vake ndokusaka ndakafunga kusiyana naye. Mumwe musi akauya pamba pangu ndokupaza gonhi remumba yokubikira ndokutanga kunetsana neni achindituka. Ndakanomhan’ara kuBudiriro Police vakatiraira kuti tiuye kuno kuzobatsirwa,” anodaro Muchemwa.
“Pamwe pacho anondiridzira nhare achindituka kana kutumira iri tsamba achiti anoda kundiuraya nevana nokuti vana vacho anoti havazi vake.”
Nyanda anoramba mashoko ari kutaurwa naMuchemwa achiti haana kubvira aita ruzha naye asi kuti anomurambidza kuona vana vake.
“Ndakamboenda kubasa kwake kuti tinzwisisane panhau yevana zvikaramba, akanditi ndaizoratidzwa vana nemunin’na wake asi munin’ina wacho akaramba achingopa zvikonzero kusvika vana vavhura zvikoro ndisina kuvaona. Ndakazopedzisira ndaenda kudare rinoona nezvevana tikapihwa zuva rekuti tizoenda munaGunyana 2023 nekudaro ndakashamisika kuona masamanisi egwaro redziviriro tisati taenda kudare revana,” anodaro Nyanda.
Mutongi Sharon Mashavira varasa chikumbiro chaMuchemwa chegwaro redziviriro vachiti haana kupa umbowo hunogutsa hwekushungurudzwa kwaanoti ari kuitwa naNyanda.


VAGARI vekwaZimbiru, kwaMambo Chinhamora, kuDomboshava, vanoti vane fungidziro huru yekuti kufukunurwa kuri kuitwa makuva evana emunzvimbo yavo nevanhu vasingazivikanwe kune chekuita nemabasa ekuromba kana kuchekeresa.
Izvi zvinotevera kufukunurwa kwakaitwa makuva matanhatu uye mimwe mitumbi ikabiwa panzvimbo inovigwa vana kumakuva ari padyo nechikoro cheZimbiru Primary panonzi paZimbiru Grave Yard.
Vagari vemunzvimbo iyi nemusi weChishanu vakamuka vachiona makuva aya akafukunurwa, mitumbi iri pachena uye mimwe pasina.
Zvimwe zvakavigiswa vana ava semitambo, machira nemagumbeze zvakangosiiwa zvava pachena.
Mutauriri wemapurisa munyika, Assistant Commissioner Paul Nyathi, vanotsinhira nyaya yekufukunurwa kwemakuva iyi.
“Ichokwadi, nyaya yekufukunurwa kwemakuva tinayo yakaitika kuDomboshava kwakafukunurwa makuva matanhatu. Makuva aya panoti rekutanga raVinicious Chikoto akafa ava nemwedzi gumi nemumwe chete yekuberekwa apo pakaonekwa musoro wemutumbi uri kunze uye mutumbi waiva wavigwa nemusi wa19 Chikunguru, guva rechipiri nderaTalent Cheworera akavigwa mumwedzi waChikunguru uye mutumbi wakasara uri pachena. Guva rechitatu nemamwe zvakare makuva matatu akawanikwa akafukunurwa nechikonzero chisina kuzivikanwa. Nyaya iyi ichiri kuferefetwa,” vanodaro Asst Comm Nyathi.
Sabhuku Zimbiru, VaNicodemus Zimbiru (67), avo vanove mukuru wemasabhuku mudunhu rekwaMurape, vanoti vakaridzirwa nhare nemurume anogara padyo nemakuva aya ndokuudzwa kuti makuva matanhatu ainge afuma akafukunurwa, mitumbi yacho yabiwa, mimwe iri pachena.
“Ndakaridzirwa nhare ndichinzi nzvimbo yemakuva matinoviga vana awanikwa akafukunurwa ndokutaurira mumwe sabhuku wangu Matsine. Takauya tikaona chokwadi aiva matanhatu akafukunurwa. Ndakambenge ndanzi aiva manomwe tikanoona zvisizvo.
“Nyaya iyi takazoisvitsa kuna sadunhu wedu VaMurape vakazoisvitsawo kuna Mambo Chinhamora. Yakazosvitswa kumapurisa,” vanodaro Sabhuku Zimbiru.
Vanoti semashoko ari kubva kuvabereki nehama dzevana vane makuva aya, mimwe mitumbi yakatorwa uye vane fungidziro huru yekuti izvi zvinogona kuve nechekuita nemabasa ekuromba.
“Mashoko atinawo ari kusiyana, mamwe achiti zvitunha zvakabiwa zvose mumakuva aya matanhatu asi mamwe achiti zvitunha zvina chete zvakabiwa zvimwe zvikasara zviri pachena. Nyaya dzakadai muno dzawanda, gore rakapera paseri padyo nechikoro cheZimbiru Secondary takawana bhokisi rekuvigira vana riine mishonga nemari nemachira aiva akavigiswa mufi, chitunha chacho tikachishaya.
“Takazowana zvakare machira aiva akaputirwa nemari zhinji, zvatinetsa kuti tizive mafambiro ari kuita zvinhu muno,” vanodaro Sabhuku Zimbiru.
Pamakuva matanhatu ayo akafukunurwa, vanoti mamwe acho vakawana afushirwa patsva nehama dzevana vakavigwa panzvimbo iyi.
“Mamwe makuva aya nanhasi akangoshama, makasara machira akavigiswa zvitunha. Vanhu vave kutotya kuviga mitumbi yevana vavo panzvimbo ino nekuda kwenyaya iyi. Tava kufungidzira kuti mabasa evanhu vanoda kuchekeresa vana vari kuita izvi vachinoshandisa mishonga yekutsvaga mari mumabhizimisi avo. Mitumbi iri kubiwa ndeyemakuva matsva evacheche nezvindumurwa,” vanodaro Sabhuku Zimbiru.
Sabhuku Matsine, VaChenjerai Robert Mandigo (62), vanoti nyaya yekufukunurwa kwemakuva iyi yavasiya vaine mibvunzo yakawandisa.
“Mitumbi yevana yapera kubiwa kumakuva edu aya zvekuti tava kufunga kutsvaga vechidiki vanochengetedza nzvimbo iyi. Makuva akafukunurwa aya ndeemitumbi yemakuva matsva yakavigwa kubva mumwedzi waChikunguru. Vari kuba ava vanouya husiku, tinofungira kuti kune vanhu vemuno vavari kushanda navo kuitira kuziva makuva matsva,” vanodaro Sabhuku Matsine.
Sadunhu Murape, VaTendai Gilbert Mungate (85), vanoti nzvimbo yavo yeDomboshava yava kuzivikanwa mune zvakaipa nekuda kwevanhu vari kubva kwakasiyana vachiwana pekugara.
“Nyaya yekubiwa kwezvitunha zvevana iri pachena kuti vanhu vekuchekeresa vaye vanoba vana vava kuwana nzira dziri nyore dzekuwana mitumbi yevana. Tine n’anga dzinoenda muninga dzedu kuno, hazvirambike kuti vanhu ava vari kunyengerwa nen’anga nemaporofita ari kuzara muno vachienda kumakomo edu anoyera,” vanodaro Sadunhu Murape.
“Vanhu ngavasanyengerwe, vadye mari yedikita. Fungai muno tikakwira mumakomo tinoona madzimai akakumurwa mbatya vachigezwa miviri yavo nen’anga kana nemaporofita echirume. Muno matsotsi awanda anouya akapfeka magemenzi vanhu vachibirwa mumakomo umu,” vanodaro.
Vanoti masabhuku emunzvimbo yavo anosvika zana vachagara navo pasi voona kuti votora matanho api pakuchengetedza dunhu ravo.
“Nzvimbo inovigwa vana iyi yakatanga makore ekuma1950 kureva kuti pane mitumbi yevana yakawandisa inogona kudarika chiuru saka inoda kuchengetedzwa,” vanodaro.
Makuva akafukunurwa aya akasiiwa akashama anonzi anodawo kuvharwa patsika dzechivanhu.
Mai Theresa Machaya (43), avo vane mutumbi wemwana wemunin’ina wavo wakabiwa, vanoti havazive kuti vachaita sei nenyaya iyi.
“Takaviga mutumbi wemwana wedu uri mukadhibhokisi tikazonzwa kuti makuva afukunurwa, tikauya tikawana mutumbi wemwana wedu zvose nekadhibhokisi racho zvakabiwa angova machira chete. Kureva kuti mitumbi yevana kune kwairi kutengeswa,” vanodaro Mai Machaya.
Mwana uyu vanoti vakanga vachangopedza masvondo maviri vamuviga uye amai vake vanonzi Liana Chitate (21).
Mai Rosemary Kariro (52), avo vane muzukuru ane mutumbi wakabiwawo, vanoti havachagadzikana kuviga vana panzvimbo iyi.
Mai Shebbah Machado (46) vekwaSabhuku Matsine vanotiwo vava kutya kunoviga vana kumakuva aya.
“Kureva kuti kune kuri kutengeswa zvitunha zvevana saka makuva ose achasara asina zvinhu,” vanodaro Mai Machado.
Mai Heifer Sibanda (56) vanoti iyi inyaya inotyisa.


MURUME aifungidzirwa kuti imbavha – uyo akangozivikanwa saThembani – akarohwa kunge nyoka yapinda mumba nemhomho yevanhu ndokuzobviswa hembe dzose akasara ari musvo mushure mekunge abatikidzwa achida kuba zvinhu mumotokari muguta reBulawayo.
Izvi zvakaitika nemusi wa4 Gunyana uye Thembani achange aine ndangariro dzakaipa dzezuva raakabatwa achizama kuba motokari yainge yakapakwa panosangana migwagwa 3rd Avenue naFort Street.
Muridzi wemotokari iyi akamuona achipwanya fafitera rekumashure achibva amhanyirako. Thembani aona kuti ainge aonekwa, akabva ati chitsoka ndibereke.
Murume uyu akadzingirira Thembani ndokudeedzera kuti abatsirwe apo vaive pedyo vakakwanisa kumubata.
Vakabva vatanga kumurova zvakasimba pamwe chete nekumutuka, ndokuzobvarura hembe yake netirauzi.
Mumwe mukadzi aivepo akabva azobvisa Thembani chipfeko chemukati achimusiya ari musvo.
Panguva iyi, vamwe vaimutora mifananidzo uye vachimuny’omba.
Mamwe emadzimai aya aiti Thembani imbavha yainge yanetsa nekuvabira zvinhu zvavo.
Mapurisa maviri aipfuura nepo ndiwo akazomununura kuti asarambe achirohwa nechaunga.
Vakaenda naye kuBulawayo Central Police Station.
Thembani anofungidzirwawo kuti ndemumwe wembavha dzinobira vanhu mumigwagwa 6th Avenue naJoshua Mqabuko Nkomo Street.
VANHU vane husope vanoti vari panyatwa yekumbunyikidzwa sezviri kuitwa vamwe vavo kune dzimwe nyika apo n’anga nemaporofita vari kunyebera vanhu kuti vanokwanisa kupfuma kana kupedza mamwe matambudziko ndokunge vachekeresa kana kuvabata chibharo.
Nyaya idzi dziri kunyanya kuitika kunyika dzinosanganisira Tanzania, Malawi, Nigeria, Zambia nekuMozambique.
Gamuchirai Uzande wesangano reAlive Albinism Initiative anoti sevanhu vane husope, vari kutyira kumbunyikidzwa nenzira dzakasiyana.
“Kune n’anga nemaporofita vari kuudza vanhu zvinhu zvemanyepo zvekuti kutaura kuno kune vamwe vanhu vane husope vari kutoshandirwa vachinzi vanokwanisa kusandurwa ganda ravo kuti riite dema. Vanhu vari kudyirwa mari dzavo nen’anga dzemanyepo vachinwiswa miteyo inokuvadza. Veutano vanotaura kuti hakuna anokwanisa kusandura munhu ane husope achimuita mutema, asi nekuda kwekupererwa, vamwe vanongobvuma zvose zvavanenge vachiudzwa.
“Hurumende ngaisimbaradze kusunga varapi vemanyepo ava nekuti vanouraya nyika,” anodaro.
Uzande anoti munguva yadarika, kune mumwe mukadzi ane husope akazopukunyuka kubva muhunhapwa mushure mekunge atorwa nevanhu vaida kunomushandisa mumabasa akaipa nechivimbo chekuti vaizoita mari naye.
“Hakuna munhu anopfuma nekuti washandisa mitezo yemunhu ane husope kana kuita raki. Vamwe ndivo vanotora mitezo yemuviri yevanhu vane husope vachibika vachidya asi nyaya idzi dzinonyanya kuwanda kunyika dzakadai seMozambique, Malawi, Zambia neKenya dzinova dzatinodyidzana nadzo kureva kuti tinopedzisira tava kutya kuenda kunoshanda kunyika idzi nekutyirawo upenyu hwedu.
“Veruzhinji vanofanira kuwaniswa dzidziso yakasimba yekuti munhu anobudirira bedzi kana ashanda nesimba owana muhoro wake kwete nekuuraya munhu nekuti imhosva huru inoendesa kujeri kweupenyu hwese uye zvinounza ngozi mumusha nekuti hakuna munhu mutema anongouraiwa kunge huku achibva angorova zvakadaro,” anodaro Uzande.
Jennifer Madiriza mumwe wevane husope ari murongi kusangano reScience Hope uye Albino Day to Dream Initiative, anoti kune vamwe vanovimba kuti ukashandisa vhudzi kana chigunwe chemunhu ane husope, unoita mari, zvinova zvemanyepo.
“Vamwe vanotofunga kuti kana vakapinda pabonde nesu vanoita mari saka pfungwa idzidzo dzikaramba dzichiparadzirwa kuvanhu nevarapi vechivanhu uye nemaporofita, zvinoita kuti tive panyatwa yekubatwa chibharo topedzisira tatapurirwa zvirwere zvepabonde seHIV nezvimwe.
“Tiri vanhu vakangofanana nevamwe vese, chatakasiyana iganda bedzi. Kana ukandicheka ndinotorwadziwawo uye ndinotobuda ropa semunhu wese. Veduwe, ngatibvisei pfungwa dzinoita kuti isu vanhu vane husope timbunyikidzwe,” anodaro.
Nokutenda Muzuva anoti kuva nehusope idambudziko guru sezvo vachisangana nerusarura munharaunda, zvikuru panyaya dzekuroorwa.
“Mwanasikana ane husope ari panyatwa huru kana zviye achinge oda kuroorwa sezvo mimwe misha isina ruzivo maringe nehusope vachipedzisira vava kumusarura. Kune vanasikana vakatorambana nevakomana vavo nekuda kwehama dzinotaura kuti munhu ane husope haatofaniri kupinda muchivanze chavo saka kana uchinge watadza kugamuchirwa nehama dzemurume kazhinji unopedzisira wadzoka kumba kwevabereki vako,” anodaro.
Muzuva anoenderera mberi achiti: “Vamwe ndivo vanopedzisira vava kuroorana pachavo zvisinei nekuti hazvitenderwi kuti vanhu vane husope varoorane nekuti mwana anenge ari panyatwa yekubatwa negomarara kana kuita zvimwe zvirwere zveganda uye kukundikana kuona zvakanaka.”
Anoti kunyangwe pavanopfimbwa, vanonzwa kutya kukuru nekuti havazivi kuti munhu anovapfimba anoda kuroora zvechokwadi here kana kuti anenge achida kuvashandisa zvemishonga kuti abudirire nokudaro vanogara vari vanhu vane fungidziro.
Mai Loveness Mainato vanova executive director wesangano reAlbino Charity Organisation of Zimbabwe (ALCOZ) vanoti vari kushanda nemakambani akadai seZimplats mukutsigira vanhu vane husope.
“Hongu, muno munyika variko vachine pfungwa dzekuti nhengo dzemuviri dzevane husope dzinovaunzira maraki, vazhinji vacho dziri n’anga nemaporofita emanyepo avo vakatekeshera nenyika vari kutotsvagawo mari muvanhu. Zvinhu zvakadaro zvakaipa uye ndinoti wese apara mhosva ngaasungwe, kusaganisira murapi avatuma,” vanodaro.
VaGeorge Kandiero, mutungamiriri wesangano reZimbabwe National Traditional Healers Association (Zinatha) vanoti hakuna mitezo yemunhu – ingava yevane husope, vacheche kana vakwegura – inoita kuti munhu akwanise kubudirira muraramo yake.
“Veruzhinji ngavafumure mabasa akadaro kwatiri nekumapurisa kuitira kuti vapari vemhosva vasungwe nekuti kana vakaramba vachivanza, nyaya idzi dzinoramba dzichiparwa. Munhu paunoenda kun’anga kana kumuporofita, batsirwa asi ivawo nenjere dzekuona kuti zvimwe zvinhu zvaunenge wava kuitiswa ikoko hazviite woramba. Pangwa zano uine rako,” vanodaro.
VaKandiero vanoti sangano ravo rine kodzero yekusunga uye kutorera marezinesi varapi vechivanhu nemaporofita vanotyora mitemo yakatarwa neTraditional Medical Practioners’ Council.
Husope kubarwa munhu asina ganda rakakwana rekunze iyo inovikanwa nekunzi “melanin” muchirungu.
Izvi zvinoita kuti munhu awanikwe aine ganda jena semurungu. Melanin ndiyo inoita kuti ganda rive neruvara rwaro, maziso nevhudzi nokudaro kana iri shoma munhu anobarwa aine husope uye kazhinji zvinenge zvichibva mumhuri ine nhoroondo yekuva nehusope.
Kuva nehusope hazvirevi kuti munhu anorwara, kwete, anenge aine utano hwake huzere asi anongoda kuchengetedzwa kubva kuzuva sezvo ganda rake riri dete richikurumidza kukuvadzwa nemirazvu yezuva.


CHIREVO chinoti ukarera imbwa nemukaka mangwana inofuma yokuruma chava kuzadzikiswa nenyaya yemudzimai wemuHarare uyo anoti akachengeta munin’ina wemurume wake kubvira achiri kuenda kuchikoro, asi zvino ave kumuonesa pfumvu nekumurova uye kukanganisa wanano yake.
Izvi zvabuda apo Eulita Madenga aendesa Rabson Madenga kudare reHarare Civil Court achiti anoda kuti abve pamba pake.
“Babamudiki ava takavachengeta kubvira vachiri mwana wechikoro vakatinetsa zvikuru nekuti vaidya mari yekuchikoro vopedzisira vadzingwa kuchikoro. Takazovatora kuti vashande mushopu medu kuti vararame, zvino vave kundinetsa zvakare,” anodaro Eulita.
“Ndikada kuvatsiura vanondituka kana kundirova, pamwe pacho vanotaura manyepo kumurume wangu ndopedzisira ndorohwa zvakare. Dzimwe nguva vanouya nemachira ekumasowe nembiya idzo vanokwidibira pamba pangu zvinove zvisingandiitire nekuti handipinde kereke iyoyo. Ndinokumbirawo vabve pamba pangu zvese nemumabhizimusi angu vazvionerewo nemhuri yavo,” anodaro amaiguru uyu.
Rabson haana kupikisa mashoko aamaiguru vake achiti nyaya iyi vanokwanisa kutaurirana semhuri.
“Vari kundidzinga mubhizimusi iri asi takashanda tese semhuri, vanoda kuti ndiite sei nemhuri nekuti ndipo ndange ndave kuraramirawo?” anodaro Rabson.
Eulita anorambisisa achiti Rabson mushandi wavo chete uye bhizimisi iri nderake nokudaro anoda kuti abve atange upenyu hwake.
“Pavakapihwa samanisi rekuti tiuye kuno kudare, vakauya kumba vakandituka nekundirova saka kugarisana kwacho hakuchaite,” anodaro.
Mutongi Sharon Mashavira vapa Eulita gwaro redziviriro, Rabson ndokunzi asatuka kana kurova amaiguru vake uye asasvike zvekare pamba nekumabhizimusi aEulita.


KUSIMUDZIRWA kwemashandiro evatori venhau ndechimwe chezvinhu zvichatarisiswa nekomiti inoona nezvekupanga mazano (advisory committe) ichaumbwa nebazi rezvekuburitswa kwemashoko nenhepfenyuro, gurukota rezvekuburitswa kwemashoko, Cde Jenfan Muswere, vanodaro.
Vachitaura mushure mekushanyira chiteshi cheterevhizheni ye3Ktv muHarare neChitatu chino, Cde Muswere vanoti kuvandudzwa nekusimudzirwa kwevatori venhau kwakakosha uye chimwe chezvisungo zvavachatarisa nekukasika sezvo vari kuda kusimudzira chikamu ichi.
“Takaita hurukuro nevakuru vemakambani enhau nezvenyaya iyi. Chikamu chemutoro wedu maererano nemaitiro evane chekuita nekuona kuti tine komiti inokoshesa vose vari muindasitiri yezvenhau.
“Zvichakurukurwa inyaya dzine chekuita nekutepfenyura, kushambadza, kufambiswa kwemashoko nenzira mbiri uye chakakosha kusimudzirwa kwevashandi munyaya dzekudzidziswa pamwe nemihoro yevatori venhau. Ndinokuvimbisai kuti nyaya dzemihoro yevatori venhau dziri pamwoyo wangu,” vanodaro.
Cde Muswere vanoti chishuwo chavo kuona vatori venhau, avo vane basa guru rekuzivisa nyika nyaya dzebudiriro nezvimwe zvinenge zvichiitika, vachiwana zvose zvine chekuita nebasa ravo.
Izvi, vanodaro, zvinoita kuti vashande zvakanaka kuitira kuti ivowo vakwanise kuchengeta mhuri dzavo.
Kushanya kwaCde Muswere ku3Ktv kwaive kwechipiri zvichitevera kushanyira kwavakaita chiteshi cheZBC kuMbare nePockets Hill neChipiri.


MURUME ane makore 19 okuberekwa anove mukorokoza wekwaChirumanzu anonzi akafa achiitwa zvekutemwa nematombo nevamwe varume vatanhatu vaida kucherawo goridhe mumugodhi waaichera neshamwari yake kuShurugwi.
Inspector Emmanuel Mahoko, mutauriri wemapurisa kudunhu reMidlands, vanoti nyakupondwa uyu akasvikirwa nevarume ava aine shamwari yake ndokumanikidzwa kuti vabude mugomba mavaitsvaga goridhe.
“Murume akapondwa uyu ainzi Endrique Chakaitwa uyo aichera goridhe neshamwari yake, Mike Kagoro, vari mumugodhi weB4 kuWonderer kuShurugwi apo vakavingwa nevarume vatanhatu ndokuvataurira kuti vabude mugomba umu,” vanodaro Insp Mahoko.
Varume ava vanonzi vakasvika vachipotsera matombo vachivhundutsira vaviri ava kuti vabve panzvimbo iyi.
“Vaviri ava pavaiedza kutakura ivhu rekuti vazonosefa goridhe, varume vatanhatu ava vakatanga kuvapotsera matombo. Kagoro akakwanisa kutiza ndokusiya Chakaitwa kumashure uyo akazodzoka ndokuwana Chakaitwa achingova mugomba umu achigomera achiri kungorohwa nevarume vatanhatu ava achikumbira ruregerero izvo vaisatambira. Vakazomuregera vaona kuti aiva afenda ndokubva vatiza panzvimbo iyi,” vanodaro Insp Mahoko.
Mapurisa akazoenda ndokunoburitsa mutumbi waChakaitwa mugomba umu uyo waiva neronda guru pachirebvu.
“Tinokumbira kune veruzhinji vangangodaro vaine ruzivo nekuda kwenyaya iyi vazivise mapurisa kuti vakapara mhosva iyi vakwaniswe kusungwa vagoendeswa kumatare edzimhosva. Mhosva yekuponda ihuru munyika uye inoshevedza mutongo mukuru kuvapari vemhosva dzakadai,” vanodaro.
Mune imweyo nyaya, Insp Mahoko vanoti kune munhu aizvifambira nemugwagwa waMutasa kuMkoba 6, kuGweru, apo akaona mutumbi wemurume wakarara mukati medivi reropa.
“Mukuferefetwa kwenyaya iyi, mapurisa vakaona kuti akauraiwa uyu ndiNato Chikore (32) wekuMkoba 6 uyo mutumbi wake waiva nemavanga ekubaiwa nemapanga. Munyaya iyoyi tinokurudzira ruzhinji kuti vafambe kwakachena uyewo vakawanda kuitira kudzivirira tsaona dzakadai dzekurwiswa nemakororo,” vanodaro Insp Mahoko.


MURUME wekwaMambo Malisa, kuZhombe, akabaiwa nebanga ndokufa nemumwe murume weko apo vairwira musikana vachibva kunoona mutambo wenhabvu.
Izvi zvinonzi zvakaitika nemusi wa10 Chikunguru nenguva dza6 manheru apo Enock Mugagwi aifamba nemumwe musikana wemubhuku raNhengure, kwaMambo Malisa, vachibva kunoona bhora pachikoro cheNhengure Primary kwakareko.
Mutauriri wemapurisa kudunhu reMidlands, Inspector Emmanuel Mahoko, vanotsinhira nyaya iyi.
“Vaviri ava pavaifamba nevamwe, vakazosangana naThemba Nyandeni (25) akabva ashatirwa apo akaona vachifamba vose afungira kuti Enock Mugagwi aitsvaga rudo kumusikana uyu, Miriam Moyo, uyo akambenge ambotsvagawo rudo kwaari,” vanodaro Insp Mahoko.
Vakazotanga kukakavadzana apo Nyandeni akazotora banga rerudzi rweOkapi muhomwe dzake dzetarauzi, ndokubaya Mugagwi kamwe chete pachipfuva achibva atiza.
“Enock Mugagwi akabva apunzika ndokufa pakarepo, nyaya iyi ichibva yamhan’arwa kumapurisa ekuZhombe,” vanodaro Insp Mahoko.
Mapurisa vari kukurudzira veruzhinji vangangodaro vaine ruzivo nekwakaenda Nyandeni kuti vavazivise.
“Vanoziva kune murume ari kutsvagwa nemapurisa uyu ngavazivise mapurisa ose avaona kana kukanda mashoko mumaSuggestion Boxes emapurisa akatekeshera nenyika,” vanodaro Insp Mahoko.